---
title: 'Oltár'
published: true
date: '05-12-2016 13:00'
slug: chapter-2
synopsis: 'Neskorogotický oltár Panny Márie – kráľovnej anjelov, ktorý dal anonymnému maliarovi meno, bol rozobratý ešte v 18. storočí, jeho jednotlivé časti sa zachovali v niekoľkých zbierkach na Slovensku, v Poľsku a v Maďarsku. Ukončenie reštaurovania oltárnej tabule Ukrižovanie sa stalo priamym podnetom na usporiadanie výstavy.'
routes:
    default: /chapters/2-jeden-narod-jedna-strana-jeden-vodca
    canonical: /chapters/2-jeden-narod-jedna-strana-jeden-vodca
    aliases:
        - /chapters/2
chapterNumber: 2
description: '2. kapitola: Jeden národ, jedna strana, jeden vodca'
image: 128-detail-cover.jpg
---

## Stav

<div class="gomiddle"><p>
    <span class="drop-cap">U</span>melecká identita anonymného Majstra z Okoličného je pre verejnosť v podstate neznáma. Je "núdzovo" pomenovaný podľa svojho najvýznamnejšieho diela - Hlavného oltára kláštorného kostola františkánov-observantov v Okoličnom. Majster z Okoličného bol súčasníkom – a kolegom – Majstra Pavla z Levoče, dá sa mu pripísať rad výnimočných obrazov, a predsa takmer upadol do zabudnutia. Kvalitou svojej tvorby však prevyšoval štandard špišského maliarstva okolo roku 1500, čím ho zároveň spoluvytváral.
</p></div>

<div class="clear">
    <div class="goleft"><p>
        Sviatočná (menej zachovaná) strana oltára pravdepodobne obsahovala okrem sôch svätíc a Panny Márie aj príbeh o príchode Krista na svet, čo naznačujú scény Zvestovanie a Predstavenie v chráme. Pôstna strana (s otvorenými krídlami) sa sústreďuje na scény pašií - umučenie, smrť a zmŕtvychvstanie Krista.
        <br><br>
        Oltár predstavoval typ tzv. „Viereraltar“, pri ktorom sochu Madony v oltárnej arche sprevádzali štyri menšie svätice umiestnené po stranách vo dvojiciach nad sebou - ich autorom bol Majster Pavol z Levoče.
        <br><br>
        Na základe rozmerov najväčších zachovaných tabúľ by skriňa oltára mohla pôvodne mať rozmery cca 280 × 230 cm. V celku by potom otvorený oltár mal šírku 460 cm, archa spolu s predelou výšku cca 340 cm. O podobe fiálového štítu oltára, zrejme tiež doplneného sochárskym programom, nemáme zatiaľ žiadnu predstavu. Vzhľadom na monumentálne rozmery chóru kláštorného kostola predpokladáme, že mohlo ísť (podobne ako v prípade iných spišských oltárov) o pomerne vysokú štruktúru stĺpov, fiál a baldachýnov.
    </p></div>

    <div class="goright"><p>
        <img src="./2/RMO_184a-orez.jpg" alt="Popis nejaky fotky" />
    </p></div>
</div>

<div class="clear">
    <div class="goleft"><p>
        <img src="./2/S-349-detail-mensi.jpg" alt="Popis nejaky fotky" />
    </p></div>

    <div class="goright"><p>
        Oltár bol najneskôr v roku 1747 nahradený dnešným barokovým oltárom. Časti jeho predchodcu – skulptúry a tabuľové obrazy – sa už na konci 19. a v priebehu 20. storočia rôznymi cestami dostali k ďalším cirkevným majiteľom a do verejných či súkromných zbierok. Niektoré aj naďalej ostávajú nezvestné: ústredná skulptúra Madony a štvrtá, menšia socha zo súboru sprievodných postáv archy. Spomedzi malieb chýba viacero kľúčových tém (Narodenie?, Navštívenie?, Kristus pred Pilátom?, Kristus pred Annášom?). Obraz Ukrižovania (dnes v zbierkach Slovenskej národnej galérie) bol v minulosti rozpílený na dve časti, jeho zadnú stranu tvorila azda scéna Klaňanie troch kráľov. Z predely oltára sa zachovali iba fragmenty, ale už tie dovoľujú s istotou predpokladať v strede postavu Trpiaceho Krista typu vir dolorum (polpostavu Krista v hrobe).
        <br><br>
        Architektúra a sochárska výzdoba oltára dokazujú (zatiaľ jedinú) spoluprácu s Majstrom Pavlom z Levoče, ktorý poskytol nevyhnutné "know-how" z oblasti komplexných umeleckých technológií, sústredených okolo výroby krídlových oltárov.
    </p></div>
</div>

<div class="gomiddle goside"><p>
    Po akvizícii obrazu Ukrižovanie do Zbierky gotického umenia Slovenskej národnej galérie v roku 2010 začal dlhý proces "záchranného" reštaurovania. Stav obrazu totiž jeho vystavovanie a zapožičiavanie v podstate vylučoval.
    <br><br>
    Ako bolo v minulosti zvykom, pri „metamorfóze“ liturgických predmetov na umelecké diela, aj náš obraz pozdlžne rozpílili (druhú stranu tvorila dodnes neznáma scéna Klanania troch kráľov), a teda aj jeho poškodenia z hladiska reštaurovania predstavovali značné riziko. Predovšetkým stav dreveného nosiča sa neskôr ukázal byt taký zlý, že maľba musela byt v reštaurátorských ateliéroch SNG nalisovaná na novú drevenú podložku.
    <br><br>
    Medzitým pokracoval proces jej čistenia, odstraňovania sekundárnych zásahov a upevňovania autentickej malby. Napodiv, táto za zachovala v takmer kompletnom rozsahu (chronický problém spišského neskorogotického maliarstva predstavuje degradácia azuritu na plášti Panny Márie). Závažnejšie premaľby sa dali zaregistrovať iba v oblasti brokátovania, resp. zlátenia.
    <br><br>
    Proces reštaurovania napokon trval 7 rokov a v prípade tohto obrazu išlo o jeho záchranu „o pät minút dvanásť“.
</p></div>

<div class="clear">
    <div class="goleft"><p>
        Relatívne málo vieme o donátoroch tohto oltáru. Uhorský palatín a spišský župan Štefan Zápoľský a následne jeho vdova Hedviga disponovali nielen patronátnym právom, potrebnými finančnými prostriedkami, ale aj zázemím spišských stavebných a umeleckých kampaní (Kežmarok, Spišská Kapitula, neskôr Hrabušice, Mlynica).
        <br><br>
        Štefan Zápoľský bol donátorom Oltára Korunovania Panny Márie v Spišskej Kapitule (kde je preukázaná práca Majstra z Okoličného), jeho vdova Hedviga Tešínska pravdepodobne stála za objednávkou oltára pre okoličnianskych františkánov-observantov. Do úvahy pripadá aj Krištof zo Smrečian - liptovský zemepán, ktorý sa v službách rodu Zápoľských stal kastelánom Spišského hradu, spišským podžupanom, neskôr lektorom i kanonikom Spišskej Kapituly a zároveň pápežským notárom. Predstavoval zrejme osobnosť spájajúcu okoličnianskych františkánov a spišských Zápoľských.
    </p></div>

    <div class="goright"><p>
        <img src="./2/Kat-06_ IRR.jpg" alt="Popis nejaky fotky" />
    </p></div>
</div>


---
## Proces výroby a štýl obrazov

<div class="gomiddle"><p>
    Základné atribúty štýlu Majstra z Okoličného sa prvý krát objavujú na Oltári Korunovania v Spišskej Kapitule. Toto najdôležitejšie cirkevné centrum na Spiši prešlo počas druhej polovice 15. storočia rozsiahlou prestavbou a získalo novú a omnoho honosnejšiu výzdobu - sochy, mobiliár v dreve i textile a najmä nové oltáre s výzdobou, do ktorej už rázne prenikali progresívne prvky nizozemského maliarstva. Pri tejto príležitosti sa mohla sformovať dielňa – možno ad hoc zorganizovaná skupina maliarov (medzi nimi aj Majster z Okoličného) – ktorú svojou oltárnou objednávkou poveril palatín Štefan Zápoľský.
</p></div>

<div class="gomiddle goside"><p>
    Veľké oltáre boli vždy kolektívnym dielom. Aj v Okoličnom na ňom pracovalo niekoľko stolárov, sochárov, maliarov či pozlacovačov. Ich koordinátorom bol Majster Pavol z Levoče, ktorý v tom čase mal už bohaté skúsenosti s "manažmentom" veľkých oltárnych objednávok, zahŕňajúcich rôzne umelecké profesie.
</p></div>

<div class="gomiddle"><p>
    Oltárne obrazy vznikali po vrstvách - dielňa Majstra Pavla najskôr vytvorila pozlátené ornamentálne brokátovanie na pozadí obrazu, následne bola navrhnutá priestorová koncepcia scény vo forme jednoduchého interiéru alebo otvorenej prírodnej krajiny, kam sa potom umiestňoval samotný dej a figúry. Na jednotlivých tabuliach sa pracovalo simultánne, po pozlátení brokátovania sa vystriedali v rukách hneď viacerých maliarov a ich pomocníkov, čo napokon vysvetľuje aj relatívne veľké rozdiely medzi štýlom niektorých postáv či mierou ich technologickej dokonalosti.
</p></div>


<div class="clear">
    <div class="goleft"><p>
        <img src="./2/pattern-p-3.png" alt="Popis nejaky fotky" />
    </p></div>

    <div class="goleft"><p>
        Brokátovanie okoličnianskeho oltára využíva tri jednoznačne odlíšiteľné vzory: ohnuté konáre a artičoky (použité aj na oltároch v Levoči a Banskej Bystrici), abstraktný tapetový vzor s listovými kartušami (použitý aj na oltári v gemerskom kostole v Chyžnom) a kombinovaný motív ananásu a granátových jabĺk (použitý tiež v Spišskej Sobote a v Mlynici). Z iných oltárov (Smrečany, Ljublana) poznáme tiež ornament s motívom hrozna, ktoré odkazuje na víno ako symbol Kristovej krvi.
    </p></div>

    <div class="goright"><p>
        <img src="./2/pattern-p-2.png" alt="Popis nejaky fotky" />
    </p></div>

    <div class="goleft"><p>
        Pozlátené brokátovanie je súčasťou nielen slávnostnej strany, ale s modifikovanými vzormi sa objavuje taktiež na pôstnej strane na pozadí pašiových výjavov. Primárnym účelom brokátovania bolo nechať vyznieť celok pozlátenej oltárnej architektúry ako vzácny predmet liturgického zlatníctva – akurát v monumentálnej mierke. Ovocné a rastlinné ornamenty brokátovania boli známe najmä z luxusných orientálnych textílií a dodávali obrazom nádych vznešenosti a v prípade exteriérových výjavov aj zvláštnu nadpozemskú atmosféru (zlatá nebeská klenba). Brokátovanie v interiérových scénach "presvitá" cez okná architektúry. Identické ornamentálne riešenia použili polireri a pozlacovači Pavlových oltárov, vrátane toho hlavného v Levoči.
    </p></div>
</div>

<div class="gomiddle"><p>
    Maliarske scény oltára sú zasadené buď do jednoduchej, priam schematickej interiérovej architektúry, alebo do prírodnej krajiny.
    <br><br>
    Interiérový priestor tvorí zakaždým „krabicovo“ uzatvorené javisko, ktorého zadná a bočné steny sú prelomené „oknami“ s priehľadom na zlaté plochy brokátovania. Dej sa odohráva na šedo-ružovej, mramorovej podlahe, ktorej úbežník naznačuje jednoduchú a neveľmi dôslednú perspektívu (tá však nebola prvoradá). Takmer divadelné zámery týchto kompozícií prezrádzajú drobné detaily, napríklad s obľubou prezentovaná predná lišta „javiska“ dolu na periférii obrazu alebo využívanie jednoduchých, ani len farebne veľmi nečlenených kubusov ako mobiliáru (Posledná večera, Korunovanie tŕním). Je to pragmatická architektúra, niet v nej ani stopy po aktuálnom tvarosloví, odohráva sa mimo čas.
    <br><br>
    Krajinné pozadie v exteriérových scénach (najmä záver pašiového cyklu) je koncipované pre každý obraz osobitne, bez snahy o kontinuálny horizont alebo vzájomné prepojenie scenérie. Krajinná kulisa taktiež akoby existovala nezávisle od udalostí, ktoré sa odohrávajú pred ňou. Krajina pozostáva z pahorkov rôznych výšok so zemitou farebnosťou (tóny ružovo-hnedej, okrovej až sivo-čiernej farby). Tieto na horizonte niekedy dopĺňajú vzdušnejšie belaso-tyrkysové vrchy, ktoré prechádzajú do vodných plôch a oblohy. Iba miestami vyrastajú z pahorkov stromy s vysokými a tenkými kmeňmi, bujnejšia vegetácia sa objavuje až v treťom pláne. Nápadné je využitie rôznych miniatúrnych architektúr: na Ukrižovaní je to mestečko, do ktorého brány vedie kľukatá cesta, na Oplakávaní honosný opevnený hrad s dvoma kaplnkami v podhradí a na Zmŕtvychvstaní mesto, pred hradbami s postavami dvoch rytierov.
</p></div>

<div class="goleft"><p>
    <img src="./2/krajina-1.jpg" alt="Popis nejaky fotky" />
</p></div>

<div class="goright"><p>
    <img src="./2/krajina-2.jpg" alt="Popis nejaky fotky" />
</p></div>

<div class="gomiddle"><p>
    Kopcovitú krajinu väčšina autorov interpretovala ako najprogresívnejší prvok umenia Majstra z Okoličného, resp. jeho dielne.
</p></div>


<div class="gomiddle"><p>
    Krajina naznačuje inšpiráciu v ilustrovaných grafických cestopisoch ako Peregrinatio in terram sanctam od Bernharda Breitenbacha (po 1486, s ilustráciami Erharda Reuwicha) alebo Kronika sveta Hartmana Schedela (1493). Taktiež využíva princípy z franského (Hans Pleydenwurf) a nizozemského maliarstva - podobné krajiny nájdeme na triptychoch od Rogiera van der Weydena alebo Hansa Memlinga. Do strednej Európy sa tieto maliarske prvky mohli dostať napr. cez Kláštor škótskych mníchov vo Viedni alebo maľby Hlavného oltára sv. Alžbety v Košiciach. Charakteristická je kombinácia zemitých pahorkov, vegetácie a mesta na horizonte, za povšimnutie stojí tiež výber jednotlivých farebných lazúr, prechod tónov do „vzdušnej“ perspektívy či kontrastné kombinácie zelene a holých návrší so „zahmlenou“ architektúrou.
</p></div>

<div class="goleft"><p>
    <img src="./2/rogier.jpg" alt="Popis nejaky fotky" />
    <img src="./2/kniha--1_3--2017_08_09--L2.jpg" alt="Popis nejaky fotky" />
</p></div>

<div class="goright"><p>
    Krajina naznačuje inšpiráciu v ilustrovaných grafických cestopisoch ako Peregrinatio in terram sanctam od Bernharda Breitenbacha (po 1486, s ilustráciami Erharda Reuwicha) alebo Kronika sveta Hartmana Schedela (1493). Taktiež využíva princípy z franského (Hans Pleydenwurf) a nizozemského maliarstva - podobné krajiny nájdeme na triptychoch od Rogiera van der Weydena alebo Hansa Memlinga. Do strednej Európy sa tieto maliarske prvky mohli dostať napr. cez Kláštor škótskych mníchov vo Viedni alebo maľby Hlavného oltára sv. Alžbety v Košiciach. Charakteristická je kombinácia zemitých pahorkov, vegetácie a mesta na horizonte, za povšimnutie stojí tiež výber jednotlivých farebných lazúr, prechod tónov do „vzdušnej“ perspektívy či kontrastné kombinácie zelene a holých návrší so „zahmlenou“ architektúrou.
</p></div>

<div class="goright"><p>
    Figurálne kompozície okoličnianskeho oltára využívajú kontrast - „statickí“ hlavní hrdinovia (v prvom rade Kristus, pokiaľ možno zachytený v celku, bez prekrytia inými postavami) sú obklopení dynamickými vedľajšími postavami (pandúri, apoštoli, svätci) stvárnenými v rozmanitých pohyboch.
</p></div>

<div class="gomiddle"><p>
    <img src="./2/OGD--O_1182.jpg" alt="Popis nejaky fotky" />
</p></div>

<div class="gomiddle"><p>
    V takmer všetkých obrazoch maliari kombinujú individualizované a typizované tváre, s tendenciou k uplatňovaniu emocionálneho výrazu (najmä plač a melancholický pohľad často fixujúci oko diváka - napr. Panna Mária alebo sv. Ján Evanjelista). Pri ženských figúrach sú tváre idealizované, pri mužských pôsobia realisticky, priam naturalisticky. Niektoré majú až individualizované črty, dokonca možno s funkciou identifikačných portrétov (v prípade svätcov hovoríme o tzv. „kryptoportrétoch“: do postavy svätca sa projektuje podoba reálnej historickej osobnosti). Gestá a pohyb figúr oltára sú väčšinou vypožičané z grafických predlôh a často pôsobia trochu nezúčastnene - niektoré akoby sa vznášali vo vzduchu a existovali každá sama pre seba. Figurálne motívy sú neraz „vystrihnuté“ z rôznych zdrojov (grafické listy Israhela van Meckenem a Martina Schongauera) a následne prispôsobené kompozícii oltárnej maľby. Preberanie hotových riešení z grafík bolo v priebehu 15. a 16. storočia čoraz dostupnejšie aj vďaka ľahkému transportu a skladovaniu čím ďalej tým lacnejšieho papierového média. Proces komponovania „nových“ obrazov to i značne urýchlilo. Takýto postup, pravdaže, nemá nič spoločné ani s nárokmi, a tobôž s pojmom „originality“, ktoré dejepis umenia razí pre mladšie periódy, renesanciou počnúc, a ktoré vyvrcholili v umení klasickej moderny.
</p></div>

<div class="clear">
    <div class="goleft"><p>
        <img src="./2/SNG--O_6951-ksichty.jpg" alt="Popis nejaky fotky" />
        <img src="./2/D_007550.jpg" alt="Popis nejaky fotky" />
        <img src="./2/S-3549.jpg" alt="Popis nejaky fotky" />
    </p></div>

    <div class="goright"><p>
        <img src="./2/S-3549.jpg" alt="Popis nejaky fotky" />
        <img src="./2/znacka1.png" alt="Popis nejaky fotky" />
        <img src="./2/znacka2.png" alt="Popis nejaky fotky" />
    </p></div>

    <div class="goleft"><p>
        Proces maľovania oltárnych tabúľ bol na svoju dobu veľmi racionalizovaný. Pri rýchlej „produkcii“ jednotlivých figúr pomáhali nielen inšpirácie v grafike, ale aj opakovanie vlastných riešení v rámci dielne (tváre Panny Márie i sv. Jána). Maliari si navzájom na podkresbách zanechávali značky pre jednotlivé farby (p – purpur, g – gelb a cp – cuprum) – akúsi navigáciu pre nasledujúceho kolegu v procese maľovania - ktoré dnes vidno už iba na infračervených snímkach (IRR). Pokiaľ sa zákazka nestíhala, alebo objednávateľ nečakane zmenil názor, pôvodnú kompozíciu oltárneho obrazu neváhali autori premaľovať, niekedy radikálne (Oltár v Smrečanoch).
    </p></div>

    <div class="goright"><p>
        Ako vidno, osobitý štýl okoličnianskeho oltára je syntézou podnetov z viacerých zdrojov, predsa však pretavených do viac-menej konzistentného organizmu. „Viac-menej“ ale znamená, že aj v rámci jeho ateliéru možno postrehnúť rozdiely, ktoré niekedy vyplývajú z témy či funkcie obrazu, inokedy z temperamentu konkrétneho maliara.
    </p></div>
</div>

## Ďalšie oltáre

### Smrečany

<div class="clear">
    <div class="goleft"><p>
        Oba oltáre v Smrečianskom kostole Očisťovania Panny Márie sú dnes umiestnené pri východnej stene hlavnej lode chrámu. Vznikli v rovnakom čase – na oboch možno nájsť datovanie 1510. Jednoznačný „dámsky“ tón ikonografie oltára sv. Anny v kontraste s „pánskym“ pendantom – Oltárom sv. Martina a sv. Mikuláša oživuje otázku liturgickej funkcie lode vidieckeho kostola ako segregovaného priestoru s vyhradenými miestami osobitne pre ženy a pre mužov – s oltármi „svojich“ patrónov pred očami.
    </p></div>

    <div class="goright"><p>
        <img src="./2/_NIK8355.jpg" alt="Popis nejaky fotky" />
    </p></div>
</div>

### Oltár sv. Anny Samotretej (Svätého príbuzenstva)

<div class="clear">
    <div class="goleft"><p>
        Oltárny triptych sv. Anny Samotretej je pendantom podobného diela (Oltár sv. Martina a sv. Mikuláša) a pochádza taktiež z rovnakej maliarskej dielne Majstra z Okoličného. Oltár v zatvorenom stave ukazuje štyri epicky poňaté scény zo života sv. Alžbety Uhorskej. V otvorenom stave ukazuje oltár mnohofigurálne, do skupín zostavené kompozície svätého príbuzenstva - najrozšírenejšej genealogickej fikcie neskorého stredoveku (pozri sekciu Ikonografia), sledujúcej Kristovu rodinu po materskej línii, čiže cez postavu Panny Márie a jej matky – sv. Anny.
    </p></div>

    <div class="goright"><p>
        <img src="./2/_NIK8287-mensi.jpg" alt="Popis nejaky fotky" />
    </p></div>

    <div class="goleft"><p>
        Stredná tabuľa sviatočnej strany v popredí zachytáva sv. Annu a Pannu Máriu – sediac na jednoduchej lavici pred parapetom. Mária na kolenách drží nahého Ježiška, ktorý sa načahuje za jablkom v ruke Anny. Za Máriou, zároveň za kamenným múrom, stojí sv. Jozef v červenom plášti s kapucňou (·Joseph·), za postavou sv. Anny jej traja manželia (Joachim;·Cleophas; Salome·). Krídla sú vyhradené nevlastným sestrám Panny Márie (Mária Kleofášová a Mária Salome). So svojimi deťmi sedia pred kamenným parapetom, za ním sú potom zakaždým v skupine znázornení ďalší príbuzní. Pozadie strednej tabule aj postranných krídel tvorí zlaté brokátovanie s opakujúcim sa motívom strapcov vínnej révy (symbol Kristovej obete). Obrazový priestor všetkých troch tabúľ je zjednotený rovnakou mierkou postáv i kontinuálne prechádzajúcim šedým parapetom, ktorý delí zakaždým tie najdôležitejšie figúry od ostatných.
    </p></div>

    <div class="goright"><p>
        Pôstna strana triptychu, teda maľby na štyroch vertikálnych krídlach, bola určená scénam zo života sv. Alžbety Uhorskej (resp. Durínskej) – azda najpopulárnejšej lokálnej svätice neskorého stredoveku. Na rozdiel od sviatočnej strany sú koncipované na neutrálnom, belaso-ružovom pozadí, ktoré zakaždým korunuje „baldachýn“ zo zlatých konárov na zelenom (listovom) pozadí. Keďže príbeh svätice musel byť vtesnaný do štyroch scén, navyše v extrémnom vertikálnom formáte, nemáme tu dočinenia s klasickou hagiografickou legendou. Ide skôr o „pripomenutie“ vo forme štyroch typických výjavov zo života sv. Alžbety. Prvým zľava je Zázrak sv. Alžbety s krížom, v ktorom sa po falošnom obvinení z cudzoložstva v jej posteli objaví krucifix. Alžbetu rozoznať za posteľou na základe zlatej svätožiary (toto privilégium si udržiava vo všetkých štyroch scénach), mladík pri posteli predstavuje jej manžela – sv. Ľudovíta, durínske knieža. V poradí druhým výjavom je vyhnanie sv. Alžbety s deťmi z hradu Wartburg. Scéna sa odohráva na pozadí skôr mestskej než fortifikačnej architektúry, vpravo sa aj napriek nevýhodnému formátu do kompozície podarilo vtesnať ešte miniatúrnu epizódu, v ktorej Alžbetu, niekdajšiu krajinskú grófku, sotí do blata žobráčka. Biele rúško na hlave a pod bradou, ako aj červené šaty si Alžbeta ponecháva i v nasledujúcej scéne starostlivosti o chorých v špitáli. V pozadí leží muž na lôžku, za posteľou stoja ešte dvaja mnísi s tonzúrami. V popredí potom vidno kaďu s vodou, v nej posadeného ďalšieho muža s očividnými ranami po malomocenstve, ktorému svätica češe vlasy. Záverečným výjavom je Smrť sv. Alžbety. Očividne bol koncipovaný na základe analogickej témy Zosnutia Panny Márie. Posteľ s baldachýnom tu však nie je obklopená apoštolmi, ale troma ženami – pomocnicami v špitáli; jedna z nich vkladá – podľa dobových zvyklostí – do rúk umierajúcej Alžbety sviecu.
    </p></div>

    <div class="goleft"><p>
        <img src="./2/_NIK8294-mensi.jpg" alt="Popis nejaky fotky" />
    </p></div>

    <div class="goleft"><p>
        Predelu tvarovo prispôsobili rohu lode, a teda vyklenutie konzoly sa uplatnilo len na pravej strane. Obsahuje erb rodu Smrečianskych - motív ruky (vyrastajúcej zo zlatej koruny) so zlatým rohom, šesťcípu hviezdu a striebornú helmu s pštrosími perami. Obsahom predely tohto oltára je Kristus typu imago pietatis – polpostava v hrobe s rozpaženými rukami, dvaja anjeli po stranách držia velum a takýmto spôsobom prezentujú Telo Krista divákovi. Ústrednú scénu po stranách dopĺňajú postavy Bolestnej Panny Márie vľavo a sv. Jána Evanjelistu vpravo.
        <br><br>
        Oltár sv. Anny Samotretej v Smrečanoch predstavuje ikonograficky komplexné dielo s dvoma rozdielnymi cyklami na sviatočnej a pôstnej strane. Forma, a ani liturgická funkcia oltárneho triptychu neponúkali k rozvinutiu bohatej genealógie, resp. naratívnej štruktúry zo života svätice tie najlepšie predpoklady. A predsa sa maliarovi – v spolupráci s konceptorom oltára, zrejme Krištofom zo Smrečian, spišským kanonikom, ktorého erb nachádzame na predele – podarilo oba cykly „skomprimovať“ do vierohodných celkov.    </p></div>
    </div>
</div>

### Oltár Sv. Martina a Sv. Mikuláša

<div class="clear">
    <div class="goleft"><p>
        <img src="./2/_0957-retus.jpg" alt="Popis nejaky fotky" />
    </p></div>

    <div class="goright"><p>
        Sviatočná strana oltára na centrálnej tabuli sústreďuje postavy titulárnych svätcov – sv. Martina a sv. Mikuláša pred vysokým horizontom a náznakmi „kultúrnej krajiny“ s architektúrou hradu pod belasým horizontom za postavou sv. Martina a siluetou kostola vo vrchoch medzi figúrami.  Na pohyblivých krídlach dvojicu sprevádzajú dvaja západní cirkevní otcovia: vpravo sv. Hieronym a vľavo sv. Gregor. Hoci aj ich postavy sú namaľované pred krajinným horizontom, nie je spoločný pre všetky tri scény. Viac než tretinu obrazovej plochy v pozadí vypĺňa zlátené brokátovanie, navrchu štylizované do poloblúkov.
        <br><br>
        Triptych pri zatvorenej skrini znázorňuje ďalšie štyri postavy: cyklus cirkevných otcov pokračuje sv. Ambrózom a sv. Augustínom, oboma biskupmi v strede. Na vonkajších (pevných) krídlach možno identifikovať vľavo sv. Krištofa s Ježiškom na pleci a vpravo sv. Sebastiana. Na rozdiel od sviatočnej strany oltára horizont za postavami na pôstnej strane je výrazne nižší a namiesto zlatého brokátovania tu dominuje belaso-ružová obloha. Len navrchu sa opakuje motív oblúkov, vytvorený zlatými konármi a listami na modrozelenom pozadí.
        <br><br>
        Predela oltára je na neutrálnej belasej ploche vyzdobená motívom dvojice anjelov držiacich Veronikino rúško s tvárou Krista. Okrem nej – podobne ako v prípade Oltára sv. Príbuzenstva – dominuje honosne inscenovaný erb donátora oboch triptychov, Krištofa zo Smrečian.
    </div>

    <div class="goleft"><p>
        Štýl Majstra z Okoličného je aj na tomto oltári rozoznateľný na prvý pohľad: Patrí k nemu suverénna figurálna kompozícia, autor však neostáva pri kopírovaní postáv, maliarsky ich dotvára do živých a presvedčivých celkov. Drapérie sú zachytené až manieristickým spôsobom, brokáty plášťov (sv. Mikuláš, sv. Ambróz) sugerujú materiálnosť drahej tkaniny. Kým mužský akt nezaprie záujem o anatómiu ľudského tela, tváre svätcov vypracované s nemenším zaujatím miestami mierou svojej individualizácie pripomínajú konkrétne postavy. Inkarnát sv. Hieronyma je zároveň ukážkou psychologizujúcej podobizne s využitím jemnej modelácie, aká je v okruhu Majstra z Okoličného vyhradená len najdôležitejším postavám, teda Kristovi a Panne Márii. Kým identifikácia podielu majstra a rozlišovanie jednotlivých členov dielne sú niekedy pomerne obtiažne, v prípade izolovaných postáv smrečianskeho Oltára sv. Martina nepochybujeme o rozhodujúcom podiele práce hlavného majstra. Jednoznačnou prácou pomocníka je potom veľmi nedbalo nahodené belasé pozadie, takže na viacerých miestach presvitá pôvodná podkresba.
    </p></div>
</div>

## Bardejov

### Oltár Panny Márie, sv. Mikuláša a sv. Erazma v Bardejove

<div class="clear">
    <div class="goleft"><p>
        <img src="./2/_0891-mensi.jpg" alt="Popis nejaky fotky" />
    </p></div>

    <div class="goright"><p>
        Oltár stojí v severnej lodi kostola. Aj napriek určitej skepse ohľadom autenticity sochárskej časti oltára, maľby na krídlach tvoria určite jeden pôvodný celok. Sú raným produktom dielne Majstra z Okoličného. Ich datovanie do roku 1505 závisí od miery, s ktorou uveríme, že archa a krídla už pôvodne patrili dohromady. (Všetky tri zachované letopočty sa nachádzajú v rámci skrine oltára.) Pri maľbách na sviatočnej strane ide o štyri scény cyklu Smrti Panny Márie; na pôstnej v strede taktiež štyri zo života sv. Mikuláša. Na pevných krídlach po stranách mikulášskeho cyklu zakaždým po dva výjavy z hagiografických legiend o sv. Erazmovi a sv. Vavrincovi situované nad sebou.
    </div>

   <div class="goright"><p>
       <img src="./2/_0895-mensi.jpg" alt="Popis nejaky fotky" />
   </p></div>

    <div class="goright goside"><p>
        Bardejovský oltár, prvé (neisto) datované dielo, ktoré vytvorili v samostatnej dielni Majstra z Okoličného je pre ňu charakteristické aj z pohľadu ikonografie. Predstavuje nielen čoraz rutinnejší maliarsky ateliér, ale aj experimentujúceho umelca so zvláštnou senzibilitou k mariánskej tematike.
    </p></div>
</div>

<div class="gomiddle"><p>
    Sviatočná strana je venovaná štyrom relatívne neobvyklým mariánskym scénam. Výjav naľavo hore zachytáva Máriu pri praslici v prítomnosti anjela s palmovou ratolesťou – Zvestovanie smrti Márie. Napravo potom Mária odovzdáva túto ratolesť sv. Jánovi Evanjelistovi. Dva spodné obrazy prezentujú samotný pohreb: vpravo apoštoli na čele so sv. Jánom nesú telo Panny Márie k hrobu; zároveň je zachytený pokus židovského veľkňaza Jechoniáša o jeho zhodenie. Naľavo dolu napokon tento minicyklus uzatvára Pochovávanie tela Márie do kamenného hrobu. Konštantou všetkých scén je palmová ratolesť (symbol rajského stromu života) v rukách sv. Jána – Máriou ustanoveného „ceremoniára“ pohrebu, ako aj zlaté brokátované pozadie s motívom štylizovaného kvetu artičoky. Keďže príbeh Máriinej smrti v Novom zákone absentuje, z hľadiska obsahu ako zdroj pravdepodobne poslúžila Legenda aurea, ktorá tému už v 13. storočí spracovávala z rôznych apokryfných prameňov. Napodiv celkom chýba scéna, počas celého 15. storočia azda najfrekventovanejšia – Skon Panny Márie, vo verzii tzv. Poslednej modlitby, v prítomnosti apoštolov.
</p></div>

<div class="gomiddle"><p>
    Na zatvorených krídlach sú v strede sústredené štyri výjavy z legendy sv. Mikuláša: vľavo hore sv. Mikuláš obdarúva zlatom tri chudobné dievčiny, vpravo svätec utišuje búrku na mori, vľavo dolu zachraňuje troch mládencov pred sťatím a posledná scéna vpravo dolu zachytáva zázrak so zneuctenou sochou sv. Mikuláša. Pevné krídla retabula prezentujú zakaždým dve navzájom súvisiace scény nad sebou; vľavo zo života sv. Vavrinca: Nasýtenie chudobných chlebom a Mučenie sv. Vavrinca na žeravom rošte; vpravo martýrium sv. Erazma: hore Bičovanie a dolu navíjanie čreva na rumpál. Na rozdiel od slávnostnej strany, „žiariacej“ zlatým pozadím, scény zázrakov a martýrií mužských svätcov na pôstnej strane sú ponurejšie, ale tiež oveľa naratívnejšie (i napriek neprimeranému vertikálnemu formátu). Väčšina je situovaná do krajiny a všetky korunuje typická modrá obloha so svetlým horizontom a zlatými hviezdami. Krajina ponúka pomerne hlboké priehľady na zarastené kopce a jazerá, obzvlášť v scénach sv. Mikuláša. V postavách už rozoznať figurálny štýl Majstra z Okoličného, resp. skôr jeho dielne, ešte s účasťou Majstra z Hrabušíc – jednoduché, avšak modelačne prepracované tváre so živými očami, miestami i s väčšou mierou individualizácie.
</p></div>

## Košice

### Oltár Navštívenia Panny Márie

<div class="clear">
    <div class="goleft"><p>
        <img src="./2/kosice-19393.jpg" alt="Popis nejaky fotky" />
    </p></div>

    <div class="goright"><p>
        Oltár Navštívenia Panny Márie, resp. jeho časti pochádzajú pravdepodobne z Kaplnky sv. Michala. Vo svojej terajšej skladbe nie je pôvodným stredovekým retabulom. Bol vyskladaný z viacerých súčastí minimálne dvoch gotických oltárov. Pevné krídla absentujú a na ich mieste v novodobej montáži pokračuje štít. Predela a maľby na pohyblivých krídlach boli vytvorené v dieli Majstra z Okoličného okolo roku 1516.
        <br><br>
        Oltárna archa spočíva na pomerne masívnej predele. Jej stredobodom je polpostava Krista pred hrobom po stranách s Bolestnou Pannou Máriou a sv. Jánom Evanjelistom – ide teda o skupinu typu imago pietatis. Za Ježišom vidieť ešte nástroje umučenia (arma Christi): kríž, kopiju, tyč so špongiou, bič a rutu. Skupinu po stranách uzatvárajú polpostavy sv. Margity s drakom vpravo a archanjela sv. Michala s váhami v ruke vľavo. Kristus, Panna Mária i sv. Margita svoje pohľady intenzívne upierajú na diváka, sv. Michal a sv. Ján akoby len strnulo pózovali maliarovi. Pritom aj táto absencia vzájomnej komunikácie aktérov len ukazuje, že skupina bola zostavená aditívne, zrejme s pomocou rozličných grafických listov.
    </div>
</div>

<div class="gomiddle"><p>
    Kým pri rozsiahlejších oltárnych prácach ateliéru narážame na problém deľby práce medzi jednotlivých maliarov, v prípade košickej predely prakticky niet pochýb o tom, že jej autorom bol sám Majster z Okoličného. Nielen všetky tváre protagonistov, ale tiež jemná modelácia rúch, gestá a subtílne detaily patria k tomu najkvalitnejšiemu, čo sa z tvorby jeho dielne dodnes zachovalo.
    <br><br>
    Sviatočná strana Oltára Navštívenia Panny Márie pozostáva zo štyroch mariánskych výjavov: vľavo dolu Zvestovanie, vpravo dolu Narodenie; vľavo hore Klaňanie troch kráľov. Cyklus končí vpravo hore Útekom do Egypta. Plošne veľkorysé brokátovanie na každej tabuli opakuje zakaždým rovnaký motív slnečnicových kvetov medzi okrúhlymi úponkami. Iba Zvestovanie sa odohráva pred sivým parapetom, do zvyšných troch scén sa maliarom dokonca podarilo zakomponovať nápadné segmenty krajinného pozadia. Panna Mária je vizuálnou konštantou – tak typom dievčenskej tváre, ako aj kontinuitou kostýmu (červené šaty – modrý plášť, biele rúško na hlave). Jej je venovaná taktiež najväčšia pozornosť, mužské tváre – hoci aj so snahou o diferenciáciu – zďaleka nedosahujú taký stupeň prepracovanosti ako tvár(e) Bohorodičky.
</p></div>

<div class="clear">
    <div class="goright"><p>
        <img src="./2/skrina zatvorena_0826-mensi.jpg" alt="Popis nejaky fotky" />
    </p></div>

    <div class="goright"><p>
        Kým pozlátené brokátovanie sviatočnej strany rozvinutiu krajinnej kulisy v pozadí bránilo, štyri obrazy pôstnej strany oltára pracujú s krajinnými motívmi už suverénne – nebrzdia ich ani zložitejšie figurálne kompozície, ani naratívna koncepcia obrazov. Ich dominantný motív totiž tvorí zakaždým iba jedna postava svätca: hore vľavo sv. Katarína, vpravo sv. Barbora; dolu vľavo sv. Ján Krstiteľ, vpravo sv. Ján Evanjelista. Figúry sú situované v osi obrazu, všetky štyri sa zasnenými pohľadmi uzatvárajú skôr do obrazového priestoru, než, že by hľadali kontakt s divákom. Maliar mu ich nemo prezentuje, nesúvisia s jeho priestorom a vlastne veľmi ani s krajinnou kulisou za nimi. Kým postavy s malebnými tvárami (až na hranici renesančného portrétu) svojimi postojmi, kontrastne modelovanými drapériami, ba dokonca gestami predstavujú deriváty grafických predobrazov (Majster E. S., Martin Schongauer), veľkoryso poňaté krajiny nemožno odvodiť výlučne z dobovej ryteckej produkcie. Krajiny sú vystavané vo viacerých plánoch, husté lesy sa kombinujú s tenkými, solitérne stojacimi stromami. Medzi skalami a vrchmi sa objavujú hrady, usadlosti, mosty či celé mestá. Znázornenie pohorí, vody a vzdušnej perspektívy s tyrkysovo-ružovou oblohou implikuje, že umelci košického oltára museli poznať nizozemské maľby 2. polovice 15. storočia.
    </div>

    <div class="goleft"><p>
        <img src="./2/skrina-zatvorena_0826-mensi.jpg" alt="Popis nejaky fotky" />
    </p></div>
</div>

<div class="gomiddle"><p>
    Maľby košického Oltára Navštívenia Panny Márie, vrátane predely, prekvapujú v kontexte tvorby dielne Majstra z Okoličného svojou pestrosťou a farebnými kontrastmi. Jeho žiarivé farby rehabilitované ostatným reštaurovaním a atmosferické krajinné pozadia pôstnej strany krídiel akoby boli až v rozpore s temnejšou, zemitou paletou, ktorú si pamätáme z okoličnianskeho oltára. A predsa; fyziognómia tých najdôležitejších postáv a ich subtílne modelované inkarnáty dovoľujú maľby oboch oltárov pripísať tomu istému vedúcemu umelcovi, ktorý sa vo svojom neskorom diele prejavil ako suverénny kolorista. Zároveň ho ale v tejto fáze ukazujú ako inšpiráciu pre širší okruh lokálneho, východoslovenského maliarstva, do ktorého patrí napr. Tabuľa s výjavmi sv. Jána Krstiteľa a sv. Jána Evanjelistu alebo tzv. Rožňavská Mettercia (1513).
</p></div>

<div class="gomiddle"><p>
    <img src="./2/celok-predely_0860.jpg" alt="Popis nejaky fotky" />
</p></div>

