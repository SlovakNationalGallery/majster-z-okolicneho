---
title: 'Kostol'
published: true
date: '18-11-2016 00:00'
slug: chapter-4
synopsis: 'Kláštorný kostol v Okoličnom je najväčšou sakrálnou stavbou na Liptove a unikátom v gotickom staviteľstve na Slovensku. Kapitola sa venuje architektúre kostola so zameraním na klenby, kamenárske práce a otázku donátorstva.'
routes:
    default: /chapters/4-Kostol
    canonical: /chapters/4-Kostol
    aliases:
        - /chapters/4
chapterNumber: 4
description: '4. kapitola: Kostol'
image: cover-1.jpg
---

---

## Architektúra

<div class="gomiddle"><p>
    <span class="drop-cap">K</span>láštor františkánov-observantov v Okoličnom vybudovali na brehu rieky Váh v posledných dvoch desaťročiach 15. storočia. V stredoveku bol najväčšou sakrálnou stavbou Liptovskej župy. Umeleckohistoricky najcennejšou časťou stavebného komplexu je kláštorný kostol, len málo dotknutý neskoršími stavebnými úpravami. Patrí k najkvalitnejším ukážkam neskorogotickej architektúry na Slovensku. Kostol pozostáva z halového trojlodia a priestranného, predĺženého, polygonálne uzavretého presbytéria, na ktorého južnej strane stojí veža. Zo severnej strany sa k bočnej lodi kostola pripája kaplnka s obdĺžnikovým pôdorysom, smerom do kostola otvorená širokou, polkruhovo ukončenou arkádou.
</p></div>

<div class="clear">
    <div class="goright"><p>
        <img src="./4/Pomfyova_01.jpg" alt="Popis nejaky fotky" />
    </p></div>

    <div class="goleft"><p>
        Všetky priestory kostola sú zaklenuté. Klenba trojlodia, podopretá vysokými, štíhlymi, oktogonálnymi medziloďovými piliermi, je vytvorená z motívu štvorcípej hviezdice, opakujúceho sa v každom tráve, pričom v úzkych bočných lodiach sa stlačená forma hviezdic prispôsobuje obdĺžnikovému tvaru klenbových polí. Na obvodových stenách trojlodia sa klenbové rebrá zbiehajú do konzolovitého ukončenia.
        <br><br>
        Presbytérium je uzavreté hustým komplikovaným obrazcom sieťovej klenby, podchytenej konzolkami raz geometrických tvarov, inokedy zdobenými rastlinnými motívmi či v podobe masiek. V jednom prípade má konzola podobu erbového štítu s geometrickým (kamenárskym?) znakom. Klenbový obrazec kaplnky vytvárajú dve zrastené hviezdice so stredovým kosoštvorcom. Veľmi jednoduchý variant sieťovej klenby sa objavuje aj v sakristii na južnej strane presbytéria. Sakristia tvorí prvú miestnosť východného krídla konventnej budovy na južnej strane kostola a od presbytéria ju oddeľuje priestor podvežia. Ku krovom nad jednotlivými priestormi kláštorného kostola v Okoličnom máme niekoľko presných dát z tzv. dendrochronologického výskumu. Stromy, ktoré použili na trámy či krokvy nad loďou sťali najneskôr v rokoch 1489/1490, nad kaplnkou 1490/1491 a nad svätyňou až v roku 1499.
    </p></div>

    <div class="goright"><p>
        <img src="./4/Pomfyova_03a_orez.jpg" alt="Popis nejaky fotky" />
    </p></div>

    <div class="gomiddle"><p>
        <img src="./4/Pomfyova_08.jpg" alt="Popis nejaky fotky" />
    </p></div>

    <div class="gomiddle"><p>
        <img src="./4/_NIK2822.jpg" alt="Popis nejaky fotky" />
    </p></div>
</div>

<div class="gomiddle"><p>
    Klenba trojlodia – na rozdiel od tej v presbytériu – je tvorená ešte samostatnými klenbovými poľami, ktoré sú vymedzené medziklenbovými rebrami. Tento starší slohový princíp nadobudol novú aktuálnosť. V zhode s neskorogotickými tendenciami sa v Okoličnom uplatnil modifikovaný, bez medziloďových arkád, čím vynikol dynamický pohyb klenbových rebier, vyrastajúcich z medziloďových pilierov a lúčovito sa rozvetvujúcichdo všetkých strán.
    Tvaroslovie okoličnianskeho kostola obsahuje viaceré prvky, ktoré boli v čase výstavby kostola skutočnými novinkami: preliačené striešky na oporných pilieroch, kružby bez nosíkov, najmä však tzv. Bogenstückwerk – pretínajúce sa a po krátkom úseku ukončené prúty v takmer všetkých kružbách a rovnako tak pretínajúce sa rebrá na klenbe severnej kaplnky. Pôvod týchto motívov sa, podobne ako pôvod klenbových obrazcov okoličnianskeho kostola, hľadá v rakúsko-juhonemeckej oblasti,
    a to najmä v Švábsku, kde sa začali šíriť v 80. rokoch 15. storočia.
</p></div>

<div class="clear">
    <div class="goleft"><p>
        Neobvykle dobre zachovaný interiér smrečianskeho kostola skrýva okrem staršieho hlavného oltára z doby okolo roku 1480 a dvoch triptychov od Majstra z Okoličného aj stredoveké nástenné maľby a chórové lavice s rôznymi typmi rezby. Participáciu zručných kamenárskych majstrov na stavbe kostola dokladá okrem iných článkov a detailov (okenné kružby, maskovité hlavy na nárožiach severnej kaplnky na korunovej rímse) aj sedília v južnej stene presbytéria, hoci jej kvalita je v súčasnom stave potlačená hrubým viacnásobným novodobým náterom. Sedília má pravouhlú formu a je ukončená trojdielnou kružbou s pretínajúcimi sa prútmi, erbovými štítmi a nápisovými páskami, na ktorých sú dnes namaľované roky posledných obnov (1904, 1971, 2009).
    </p></div>

    <div class="goright"><p>
        <img src="./4/Pomfyova_09.jpg" alt="Popis nejaky fotky" />
    </p></div>
</div>

<div class="gomiddle"><p>
    Nie je vylúčené, že počas stavby okoličnianskeho kostola došlo k zmene stavebníka. Na architektúre kostola ale nič nenasvedčuje tomu, že by došlo k prerušeniu stavby alebo k zásadnejšej zmene plánu. Naopak, kostol pôsobí ucelene ako dielo jedného architekta.
</p></div>

<div class="gomiddle"><p>
    <img src="./4/DSC_8787.jpg" alt="Popis nejaky fotky" />
</p></div>

### Pôvod

<div class="gomiddle"><p>
    Ku vzniku kláštora nemáme žiadne spoľahlivé informácie, keďže jeho pôvodný archív zanikol zrejme pri odchode františkánov z Okoličného v roku 1571. Absencia spoľahlivých prameňov vytvorila už v ranom novoveku živnú pôdu pre rôzne verzie o tom, kedy a kým bol kláštor založený.
</p></div>

<div class="clear">
    <div class="goleft"><p>
        V úvahách o fundátorovi a stavebníkovi kláštora hrajú dôležitú úlohu maľované i reliéfne erby. Umiestnené boli na viacerých miestach v kostole a nie všetky sa zachovali do dnešných dní. Nachádzajú sa napríklad na vnútornej špalete jedného z okien severnej kaplnky a na jednom z jej oporných pilierov. Zobrazujú šelmu – psa alebo líšku, vyrastajúcu z koruny a držiacu v papuli parožie. Erby patrili Matúšovi z Čečejoviec (Cseczei), zvanému Malý (Kiss), ktorý bol príslušníkom nízkej šľachty, no podarilo sa mu dostať do najužšej blízkosti Mateja Korvína. V roku 1480 dostal spolu s bratom Vavrincom od kráľa erbovú listinu, ktorou im bol udelený erb - vlk vyrastauci z koruny v modrom poli a držiaci v papuli zlaté jelenie parožie.
        Kláštor v Okoličnom tak mohol v roku 1476 založiť uhorský kráľ Matej Korvín. Vybudovanie kostola by bolo prejavom panovníckej reprezentácie a súčasťou politických krokov, ktoré súviseli so zamýšľaným nástupníctvom jeho syna Jána na trón. Keďže Matej Korvín nemal iných potomkov, zamýšľal urobiť z Jána svojho nástupcu a sledujúc tento cieľ zaviedol preňho aj nový titul – liptovské knieža. Matúš z Čečejoviec, verný panovníkov familiár, pravdepodobne dohliadal na stavbu kláštorného kostola a participoval na nej aj ako fundátor bočnej kaplnky (z ktorého neskôr pochádza oltár Majstra z Okoličného), plánovanej snáď ako miesto jeho posledného odpočinku.
        Okoličné pritom v stredoveku nebolo žiadnou významnou obcou. V roku 1435 síce zemepán Michal z Okoličného v snahe zaľudniť dedinu, krátko predtým zničenú husitmi, dal svojim tunajším poddaným rozsiahle slobody podľa vzoru práv v Nemeckej Ľupči. No obec naďalej zostala v poddanskej závislosti od rodu Okoličianskych. Nevyvinula sa na významnejšie mesto, zostala len zemepanským mestečkom. Dôvody pre založenie a reprezentatívnu stavbu tunajšieho františkánskeho kláštora teda nemôžeme hľadať vo vyspelom mestskom prostredí, ale v intenciách šľachtického zakladateľa a donátora.
        Keď františkáni v roku 1571 opúšťali Okoličné, za patrónov kláštora označili Petra a Sebastiana Okoličianskych. Rod Okoličianskych patril k nižšej šľachte a je otázne, či ich majetkové pomery umožňovali stavbu takéhoto rozsahu a kvality. No ak aj neboli zakladateľmi, po smrti predpokladaného fundátora – Mateja Korvína (v roku 1490), mohli prevziať patronátne právo nad kláštorom spolu so záväzkom dostavby.
        Je tu ale aj iná možnosť. V zmenenej politickej situácii okolo polovice 90. rokov, po tom, čo sa Ján Korvín kvôli nedostatku peňazí a slabej pozícii vzdal prevažnej časti svojho liptovského kniežactva, najvplyvnejším rodom v Liptove sa stali Zápoľskí. Získanú mocenskú pozíciu v regióne mohli deklarovať aj tým, že prevzali záštitu nad dostavbou tunajšej najvýznamnejšej sakrálnej stavby, založenej panovníkom.
    </p></div>

    <div class="goright"><p>
        <img src="./4/_NIK8270-2.jpg" alt="Popis nejaky fotky" />
        <img src="./4/Revai_Fasc2_Nr1_2.jpg" alt="Popis nejaky fotky" />
    </p></div>
</div>

<div class="clear">
    <div class="goleft"><p>
        V Okoličnom má stredoveké jadro tiež kláštorná budova s pravouhlým rajským dvorom na južnej strane kostola. Rozsah zachovaných murív a pôvodné usporiadanie priestorov niekdajšej kláštornej klauzúry však môže určiť len zatiaľ nerealizovaný stavebno-historický výskum.
        <br><br>
        Po tom, čo františkáni v roku 1571 Okoličné opustili – vtedy tu žili už len traja alebo štyria bratia – kláštor schátral natoľko, že z neho zostali údajne iba ruiny. V roku 1686 dostali františkáni kostol aj kláštor späť, nasťahovať sa doň však mohli až v roku 1697, keď bola zavŕšená obnova, uskutočnená vďaka podpore nitrianskeho biskupa Ladislava Maťašovského. Táto baroková prestavba predurčila dnešné usporiadanie konventnej budovy.
    </p></div>

    <div class="goright"><p>
        <img src="./4/2438-6.jpg" alt="Popis nejaky fotky" />
    </p></div>
</div>

### Múzeum L. Mattyasovszkého

<div class="clear">
    <div class="goleft"><p>
        Múzeum L. Mattyasovszkého sa nachádza v bývalom františkánskom komplexe v Okoličnom a je zároveň širšou súčasťou Gotického kostola sv. Petra z Alkantary. Múzeum je jedným zo zastavení Sákralnej cesty gotiky a baroka Liptova a Strednej Moravy. Expozícia sa nachádza v pôvodnej krížovej chodbe kláštora, do ktorej sa vchádza novoobjaveným gotickým portálom na južnej strane trojlodia. Gotický portál zároveň prezentuje prvotné farebné omietky kostola ako aj kamenárskej značky samotných kamenárov. Sprístupnenie kláštornej chodby a vyrovnanie existujúcich úrovní podláh je riešené prostredníctvom oceľového mosta s kamennou doskovou výplňou a sklenenými pásmi po bokoch zabezpečujúcimi vnímanie pôvodných úrovní vstupu do chrámu ako i detailov ukončenia kamenného portálu pôvodného bočného vstupu. V priestore je ponechaný bez následných úprav povrchu i nález zachovanej kamennej dlažby kláštornej chodby.
    </p></div>

    <div class="goright"><p>
        Samotná výstava je rozdelená do štyroch na seba nadväzujúcich častí, umiestnených v jednotlivých klenbených poliach priestoru kláštornej chodby. Vstupná, stredová časť je venovaná prezentácii liturgických predmetov v jednotlivých vitrínach, samostatná časť je venovaná dochovaným exponátom z obdobia gotiky – dvom plastikám Majstra Pavla z Levoče a fragmentu pôvodného gotického oltára, kde na paneloch sú umiestnené i kópie ostatných dochovaných častí tohto oltára. Tretia časť expozície  pri pôvodnom zádverí vstupu do kláštora je venovaná prezentácii historických kníh a na paneloch sú informácie o biskupovi Ladislavovi Mattysovszkom ako i reprodukcie prác Viktora Miškovského venovaných kláštornému komplexu. Priestor je doplnený panelom s LCD monitorom umožňujúcim umiestnenie videoprodukcií.
    </p></div>
</div>



