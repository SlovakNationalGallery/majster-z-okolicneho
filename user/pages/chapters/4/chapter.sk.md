---
title: 'Ikonografia'
published: true
date: '18-11-2016 00:00'
slug: chapter-4
synopsis: 'Kláštorný kostol v Okoličnom je najväčšou sakrálnou stavbou na Liptove a unikátom v gotickom staviteľstve na Slovensku. Kapitola sa venuje architektúre kostola so zameraním na klenby, kamenárske práce a otázku donátorstva.'
disabled: false
routes:
    default: /chapters/4-Vytriezvenie-zo-sna
    canonical: /chapters/4-Vytriezvenie-zo-sna
    aliases:
        - /chapters/4
chapterNumber: 4
description: '4. kapitola: Vytriezvenie zo sna'
image: 0979-cover.jpg
---

## Panna Mária


<div class="gomiddle"><p>
    <span class="drop-cap">M</span>ariánska ikonografia bola významnou zložkou diela Majstra z Okoličného. Oba liptovské kostoly, z ktorých bezprostredne pochádzajú obrazy jeho dielne - Kostol františkánov-observantov v Okoličnom a Kostol Očisťovania Panny Márie v Smrečanoch - majú pôvodne mariánske patronáty. Hoci mariánska tematika bola patrocíniom kostola predurčená len v týchto dvoch prípadoch, pri ikonografickom zhodnotení diel z ateliéru Majstra z Okoličného tvorí až nápadnú väčšinu z jeho (doteraz známych) oltárnych realizácií.
</p></div>

<div class="clear">
    <div class="goright"><p>
        <img src="./4/mariahrob.jpg" alt="Popis nejaky fotky" />
    </p></div>

    <div class="goleft"><p>
        Oltár Korunovania Panny Márie v Spišskej Kapitule (najstaršie retabulum dielne, z ktorej náš maliar pôvodne pochádzal) prezentuje štyri scény so života Bohorodičky: Zvestovanie, Navštívenie, Narodenie a Klaňanie troch kráľov. Práve na týchto štyroch obrazoch je rozoznateľný tiež najväčší podiel maliara, ktorého neskôr sledujeme ako samostatného vedúceho maliara dielne z Okoličného. Postava Márie je tu zachytená takmer minimalisticky: zakaždým v červených šatách (niekedy so zlatou sponou na hrudi) a v tmavom plášti. Namiesto výrazného zlatého nimbu lemujú jej hlavu iba jemné lúče svätožiary. Jej tvár je akoby zasnívaná a v porovnaní s mužskými tvárami má svetlejší inkarnát a idealizované črty. Scény s Máriou sú tu však ešte spracované pomerne konvenčným spôsobom.
        <br><br>
        Obrazy sviatočnej strany Oltára Panny Márie, sv. Erazma a sv. Mikuláša v Bardejove (najstaršieho diela, kde Majster z Okoličného tvoril už samostatne) predstavujú netradičné výjavy spojené výlučne so smrťou Panny Márie - Zvestovanie Máriinej smrti, Odovzdanie palmovej ratolesti sv. Jánovi, Nesenie Máriinho tela k hrobu (vrátane incidentu s veľkňazom Jechoniášom) a Pochovanie Márie. Tieto scény tvoria v známom fonde (nielen) tabuľového maliarstva na Slovensku unikát. Nemajú žiadny lokálny precedens a z hľadiska obsahu sa dajú porovnávať nanajvýš s maliarstvom talianskeho trecenta, ktoré zase čerpalo inšpiráciu z bohatšie rozvetvenej témy v byzantskom umení. Pre žiaden z bardejovských výjavov sa nepodarilo nájsť predlohu, či už v nemeckom (sliezskom, sedmohradskom) alebo českom (moravskom, malopoľskom) maliarstve. Maliar teda pri ich koncepcii s veľkou pravdepodobnosťou spolupracoval s teologickým poradcom, ktorý pravdepodobne vychádzal z textu jedného z apokryfných spisov venovaných Smrti Panny Márie. Bolo ním zrejme Slovo Jána Teológa (Jána Solúnskeho) o zosnutí svätej Bohorodičky – v literárnej tradícii zjednodušene označované ako súčasť skupiny „Ratolesť stromu života“ – práve kvôli motívu palmovej ratolesti, prítomnému i v bardejovskom cykle. Nech už bol „konceptorom“ programu oltára učený teológ alebo ho umelec zostavil sám na základe pokynov objednávateľa, bardejovskej fary alebo mestskej rady, už v tomto ranom štádiu sa ukazuje ako smelý experimentátor a – s veľkou pravdepodobnosťou – zbožný ctiteľ Panny Márie.
    </p></div>
</div>

<div class="gomiddle"><p>
    Na oltári v Okoličnom sa Mária objavuje na sviatočnej strane vo Zvestovaní a Predstavení v chráme, na pôstnej strane oplakáva Krista v scénach Ukrižovanie a Oplakávanie, nachádzala sa tiež na predele ako Bolestná Panna Mária. Jednotlivé znázornenia postavy Márie sa navzájom až nápadne podobajú výrazom a odevom, čo môže byť spôsobené snahou o zefektívnenie dielenskej práce. Okoličiansky oltár obsahoval taktiež centrálnu sochu Panny Márie od Majstra Pavla z Levoče, ktorá sa nezachovala.
</p></div>

<div class="clear">
    <div class="goleft"><p>
        Na Oltári sv. Anny Samotretej v Smrečanoch sa Mária objavuje spolu so svojou matkou Sv. Annou a množstvom ďalších príbuzných v skupinovej scéne, ktorá slúži čiastočne ako vizuálny rokodmeň s mennými páskami (viď. Sv. Anna nižšie). Objavuje sa tiež ako Bolestná Panna Mária na predele. Predstavuje tu tiež pomerne minimalisticky stvárnený typ, použitý aj na predošlých oltároch.
        <br><br>
        K väčšej diferenciácii a starostlivejšej výstavbe inkarnátu prichádza až neskôr, pri práci na košickom Oltári Navštívenia. Postava Márie na predele je už emocionálne oveľa vierohodnejšou polpostavou s jemnejšou modeláciou a subtílnejšími detailmi. Najväčšia maliarska pozornosť je jej venovaná aj na sviatočnej strane oltára so Zvestovaním, Narodením, Klaňaním troch kráľov a Útekom do Egypta. Opakuje sa typ dievčenskej tváre (ktorá je dôslednejšie prepracovaná ako ostatné mužské tváre) a kostým v tmavej červenej a modrej.
        <br><br>
        Nie je vylúčené, že obľuba mariánskych tém v našom ateliéri súvisela aj s vplyvom františkánskych traktátov a kázní – možno aj aktuálneho diela Pelbarta z Temešváru († 1504), učiteľa na budínskom rádovom studium generale. „Stellarium“ (Hviezdna koruna svätej Panny) a „Pomerium“ (Ovocná záhrada) vyšli tlačou už počas jeho života (medzi 1496 – 1504) a minimálne v sieti františkánskych kláštorov boli vzápätí aj distribuované.
    </p></div>

    <div class="goright"><p>
        <img src="./4/marie.jpg" alt="Popis nejaky fotky" />
    </p></div>
</div>

## Svätá Anna a jej príbuzenstvo

<div class="gomiddle"><p>
    Téma Svätého príbuzenstva – (fiktívna) genealógia Ježišovej rodiny po materskej línii, patrila okolo roku 1500 k novým, a zaraz k mimoriadne populárnym námetom spišského maliarstva. Na rozdiel od ikonografie „Stromu Jesseho“, sleduje Kristovu rodinu po materskej línii, čiže cez postavu Panny Márie a jej matky – sv. Anny. Je umelo vytvorenou genealógiou v záujme vysvetlenia zmienok o „bratoch“ Ježiša na viacerých miestach Biblie, ktoré by pri doslovnom preklade mohli byť v rozpore s doktrínou o Nepoškvrnenom počatí. Kvôli absencii biblickej referencie vzbudzovala idea Kristovho príbuzenstva od počiatku kontroverzné debaty aj v samotnej cirkvi. Napriek tomu sa na prelome 15. a 16. storočia v strednej Európe rozšírila v rozličných médiách a nečakane bohatých formách, čoho dokladom je tiež celý rad oltárov zo Spiša. V tejto oblasti priniesol Majster z Okoličného niekoľko inovácií.
</p></div>

<div class="clear">
    <div class="goleft"><p>
        Majster z Okoličného sa tejto téme venuje priamo na Oltári sv. Anny Samotretej v Smrečanoch, kde sú okrem postáv Márie a Anny zobrazené aj Máriine nevlastné sestry (Máriu Kleofášovu a Máriu Salomé) s manželmi a deťmi, manželia, sestry a sesternice sv. Anny, taktiež s deťmi. Sledovanie rodinných predchodcov Panny Márie, ako aj rozvetvenej Ježišovej rodiny vrátane bratrancov, sesterníc, tiet, strýkov atď., bolo čoraz komplikovanejšie a aj v jednoduchších (zredukovaných) verziách sa nezaobišlo bez všadeprítomných nápisových pások s menami znázornených osôb. Pôvodne bolo zaiste odkázané aj na vysvetľovanie rodinných vzťahov kňazom priamo pri oltári.
        <br><br>
        V bezprostrednom okruhu Majstra z Okoličného však boli rozšírené aj iné mediálne formy zobrazenia Kristovho príbuzenstva. Tá najfrekventovanejšia zachytávala všetkých (alebo aspoň nevyhnutnú väčšinu) rodinných príslušníkov v rámci jednej kompozície, tiež s viac či menej úspešnou snahou o predstavenie správnych vzájomných vzťahov vekovým odstupňovaním jednotlivých generácií. Jedným z takýchto obrazov je tabuľa Svätého príbuzenstva od Majstra hlavného oltára z Hrabušíc.
        <br><br>
        Kým v Smrečanoch sú rodiny Márie Salome a Márie Kleofášovej „komprimované“ zakaždým na jednom postrannom krídle triptychu, časovo iba neveľmi vzdialený Oltár sv. Anny v Spišskej Sobote (1508?) rozvíja panorámu Ježišovho príbuzenstva veľkoryso hneď v ôsmich obrazoch pôstnej strany, vrátane rodičov sv. Anny (Stolanus a Emerencia) a jej sestry s manželom (Esmeria a Efraim), ktorých potomkom 3. generácie je napr. sv. Ján Krstiteľ alebo v 5. generácii sv. Servác biskup. Významným príkladom genealogickej kompozície je aj spišský obraz Sväté príbuzenstvo od Majstra z Hrabušíc a dielne Oltára Korunovania P. Márie v Spišskej Kapitule, ktorý sa dnes nachádza v Narodni muzej v Ljublane. Maliari tu vmestnali veľké množstvo figúr v rámci jednej scény a poprepájali ich vzájomnými interakciami.
        <br><br>
        Genealógia Sv. Anny poslúžila k vytvoreniu predstavy o mimoriadne „prominentnej“ rodine: okrem Panny Márie a Ježiša v nej našlo miesto hneď niekoľko apoštolov, vrátane sv. Jakuba st. aj sv. Jána Evanjelistu; ďalej sv. Alžbeta (biblická), a teda tiež jej syn – sv. Ján Krstiteľ.
    </p></div>

    <div class="goright"><p>
        <img src="./4/ljublana.jpg" alt="Popis nejaky fotky" />
    </p></div>
</div>

<div class="gomiddle">
     Najvplyvnejšia zbierka životov svätých v neskorom stredoveku, Legenda aurea Jakuba z Voragine, prináša v kapitole o Narodení Panny Márie čitateľa k myšlienke širšieho Ježišovho príbuzenstva. Menuje nielen Máriinu matku – sv. Annu – ale tiež rôznych členov rodiny vo viacerých generáciách a opisuje ich pomerne komplikované príbuzenské vzťahy. Tiež v kanonických knihách Nového zákona je tu a tam reč o Ježišových bratoch, takže už v ranom stredoveku zaznamenávame pokusy vnímať vzťahy širšie poňatej Ježišovej rodiny v určitom systéme.
     <br><br>
     Za náhlym nárastom popularity ikonografie sv. Anny na sklonku 15. storočia stála snaha cirkvi o presadenie a následnú propagáciu učenia o nepoškvrnenom počatí Panny Márie. Kult Ježišovej starej matky oslovil na sklonku stredoveku široké vrstvy spoločnosti. K popularizácii tohto učenia (za dogmu uznaného až v roku 1854) prispel aj vzájomný spor medzi najvplyvnejšími rádmi: františkánmi, ktorí kult sv. Anny podporovali a dominikánmi, ktorí ho odmietali.
     <br><br>
     Odporcovia kultu sv. Anny na sklonku stredoveku odmietali predovšetkým myšlienku tzv. trinubia, ktorú neskôr Tridentský koncil (1545 – 1563) skutočne príkro odsúdil. Podľa tejto koncepcie sa Anna po smrti prvého manžela a Máriinho otca Joachima ešte dvakrát vydala – za Kleofáša a po ňom za Salomasa. S každým zo svojich manželov priviedla na svet dcéru Máriu (po Panne Márii teda ešte Máriu Kleofášovu a Máriu Salome). Táto, už sama osebe dosť kontroverzná legendárna situácia vytvorila podmienky pre azda najbohatšiu genealogickú fantáziu celého kresťanského stredoveku.
     <br><br>
     V Sasku, severných Čechách, Sliezsku i na Spiši kult sv. Anny vrcholil okolo alebo bezprostredne po roku 1500. Dokonca je pravdepodobné, že tu existovali dielne, ktoré sa (aspoň dočasne) špecializovali na oltárne retabulá s týmto patronátom. Oltáre sv. Anny v Spišskej Sobote, Ľubici pri Kežmarku a v Levoči sú svojou prvotriednou umeleckou kvalitou dokladom toho, že kult sv. Anny sa v prostredí neskorogotického Spiša rozširoval predovšetkým (hoci nie výlučne) vo finančne dobre situovaných vrstvách meštianstva.
</div>

### Kristus

<div class="clear">
    <div class="goleft"><p>
        Kristus sa na oltároch dielne majstra z Okoličného objavuje buď ako dieťa v rámci mariánskych scén, alebo ako protagonista pašiového cyklu. Na predelách je znázornený ako typ Vir Dolorum (muž bolesti, tiež zvaný imago pietatis) - polpostava v hrobe s rozpaženými rukami, niekedy s anjelmi držiacimi Veronikino rúcho a s nástrojmi umučenia (Arma Christi) v pozadí. Tento typ predstavoval vizuálne prepojenie Kristovho mŕtveho, no zároveň stále živého Tela s oltárnou menzou a tiež pohľadovou prístupnosťou modliacemu sa divákovi. Telo Krista (podobne ako aj postava Sv. Sebastiána) vyžadovalo okrem iného väčší dôraz na anatomické detaily - rany, stekajúca krv, modelácia nahého tela.
        <br><br>
        <img src="./4/jesus.jpg" alt="Popis nejaky fotky" />
    </p></div>

   <div class="goright"><p>
       Na väčšine pašiových scén Krista sprevádzajú vedľajšie postavy, komponované aditívne (drábi adaptovaní z grafických predlôh), zdôrazňujúce jeho pozíciu v obraze alebo zvýrazňujúce rany po ukrižovaní (Mária Magdaléna). Postavu Krista sprevádza melancholický tón - je akoby vytrhnutá z vnútornej súvislosti s udalosťami okolo nej, hoci očný kontakt s divákom hľadá len v jednej scéne (Bičovanie). Úlohu očného kontaktu väčšmi prenecháva sv. Jánovi alebo priamo Bohorodičke. Napriek tomu akoby v štylizácii postavy Ježiša šlo o dialóg s (modliacim sa) divákom. Nasledovanie Krista, doslova „podobanie sa Kristovi“ – tzv. christiformitas – predstavovalo kľúčový aspekt františkánskej spirituality od samého začiatku rehole. Rany po ukrižovaní mohli v tomto prípade predstavovať aj vizuálnu referenciu k stigmám sv. Františka, zakladateľa rehole.
       <br><br>
       Stvárnenie postavy Krista je kombináciou vplyvov rôznych grafických predlôh (Majster E.S., Martin Schongauer, Israhel van Mechenem, Hans Schäufelein), ktoré čiastočne podliehali dobovým ikonografickým konvenciám. Scény pašií vychádzajú z obsahovo nemenného evanjeliového príbehu, no ich stvárňovanie, a najmä funkcia sa v priebehu stredoveku ako i neskôr menili, prinajmenšom vyvíjali. Ich vzájomné porovnávanie, ktoré, mimochodom, celkom prirodzene praktizovali aj samotní tvorcovia, prináša mnohovravné možnosti skúmania spôsobu ich spracovania, opakovaní a obmien, vplyvu iných vzorov či zdôrazňovanie rôznych aspektov (dejových, dramatizačných, psychologických...), alebo napokon premeny rozprávačských techník i samotného autorského štýlu.
   </p></div>
</div>

<div class="gomiddle">
     Okrem malieb môžeme Krista vidieť aj na krucifixe bočného oltára ukrižovania v Okoličnom, vytvorenom pravdepodobne dnes neznámou malopoľskou dielňou na konci 15. storočia. Predstavuje neskorogotickú verziu naturalisticky poňatých krucifixov s dynamickými detailami a expresívnym zvýraznením šliach a rán po ukrižovaní. Krucifix je dodatočne zasadený do neskoršej baldachýnovej architektúry z 18. storočia s anjelmi „odhaľujúcimi“ drapériu a barokovými postavami bolestnej Panny Márie a sv. Jána Evanjelistu. Dodatočná štylizácia dodáva dielu teatrálny charakter, zdôrazňujúci Kristovo utrpenie. Podobný krucifix (možno z rovnakej dielne) sa nachádza v Kostole sv. kríža v Kežmarku.
</div>

<img src="./4/krucifix.jpg" alt="Popis nejaky fotky" />

### Svätice a Svätci

<div class="gomiddle">
    Svätice a svätci predstavujú na oltárnych kompozíciách niekedy vedľajšie postavy (neraz však umiestnené solitérne a zaberajúce celý panel), zriedkavejšie majú aj vlastný cyklus scén (Alžbeta Durínska). Okrem svojich atribútov často neprezentujú nijakú konkrétnu fázu ich života alebo martýria, ale sú zobrazené sami osebe – per se. Väčší dôraz je kladený na kvalitu spracovania - drapérie, vlasy, jednoznačné gestá a predovšetkým malebné tváre. Obrazy prezentujúce ideálne ženské či mužské duchovné vzory spoločnosti plnili, okrem ich primárnej funkcie v dobovej zbožnosti, aj úlohu fixovania a zároveň šírenia obrazových modelov v tvorbe ďalších umelcov.
</div>

<div class="gomiddle">
    Sv. Katarína a sv. Barbora boli uctievané panny a ranokresťanské martýrky, o ktorých živote a skutkoch rozprávali v 15. storočí už bohato rozvinuté legendy – v prvom rade Legenda aurea Jacoba de Voragine. Sv. Katarína bola v stredovekej Európe vôbec najpopulárnejšou svätou – meno Katarína bolo po Márii najrozšírenejšie – sv. Barbora len tesne za ňou. Symbolizovali nielen fyzickú krásu, ale aj príkladne cnosti, duchovnú silu a múdrosť. Sv. Katarína svojou múdrosťou síce ohúrila aj rímskeho cisára Maxentia (Maximina) a mnohých učencov a filozofov (ktorých sa jej podarilo obrátiť na kresťanstvo), ale napokon ju po odmietnutí sobáša nechal mučiť na kolese a napokon sťať. Sv. Barboru nechal pre neposlušnosť zavrieť do veže vlastný otec Dioskur, ktorý ju napokon aj popravil. V slovenskom prostredí sa stala najmä patrónkou baníkov v oblasti Handlovej, Kremnice, Banskej Štiavnice a Slovenského Rudohoria. Postavy Kataríny a Barbory z Okoličianskeho oltára nemajú v rukách ich dnes najznámejšie atribúty (koleso a vežu), ale kalich a knihu. Treťou známou sochou oltára je sv. Margita, martýrka z Antiochie a patrónka pastierov a farmárov. Z jej sochy sa však nezachovala polychrómia ani konkrétny atribút. Autorom všetkých troch sôch bol Majster Pavol z Levoče.
</div>

<div class="clear">
    <div class="goleft"><p>
        <img src="./4/SNG--F_1497--1_1--2017_07_27--L1_print.jpg" alt="Popis nejaky fotky" />
    </p></div>

   <div class="goright"><p>
       <img src="./4/SNG--F_1789--1_1--2017_07_27--L1_print.jpg" alt="Popis nejaky fotky" />
   </p></div>
</div>

<div class="clear">
    <div class="goleft"><p>
        <img src="./4/alzbeta.jpg" alt="Popis nejaky fotky" />
    </p></div>

   <div class="goright"><p>
        Sv. Alžbeta Uhorská (resp. Durínska) –  populárna lokálna svätica a patrónka chorých, žobrákov, vdov či sirôt  - je hlavnou postavou pôstnej strany triptychu zo Smrečian. Triptych zobrazuje zázrak s krucifixom (jeho zjavenie vyvrátilo falošné obvinenie svätice z cudzoložstva), vyhnanie svätice s deťmi z hradu Wartburg (s miniatúrnou scénou v pozadí, kde Alžbetu sotí do blata žobráčka), starostlivosť o chorých v špitáli (muž, ktorému Alžbeta češe vlasy má zjavné rany po malomocenstve) a smrť svätice, ktorá je analógiou Zosnutia Panny Márie. Svätá Alžbeta je zobrazená so skromným a pokorným výrazom (aj zoči voči nespravodlivosti), jej privilégiom v rámci obrazového priestoru je zlatá svätožiara. Alžbete Uhorskej je zasvätená aj najväčšia sakrálna stavba na Slovensku - Dóm sv. Alžbety v Košiciach.
   </p></div>
</div>

<div class="clear">
    <div class="goleft"><p>
        Druhý Smrečiansky oltár ukazuje viaceré mužské postavy svätcov. Jeho umiestnenie ako pendant Oltára sv. Anny naznačuje jeho určenie pre "mužskú" časť publika. Sviatočná strana sa sústreďuje na postavy sv. Martina (Martin z Tours - svätec zo 4. storočia, v mladosti vojak z nevôle, potom mních a neskôr biskup) a sv. Mikuláša (bohatý biskup z gréckeho mesta Patara, ktorý v meste Myra pomáhal kresťanom, prenasledovaním počas vlády cisára Diokleciána). Obaja svätci sú znázornení v nariasených plášťoch so zlato-bielymi mitrami na hlave a biskupskými berlami v rukách – holobradý Martin podáva časť látky (v Legende aurea pôvodne časť svojho plášťa) žobrákovi zachytenému v menšej mierke na ľavej dolnej časti tabule; Mikuláša, tentokrát s bradou, rozoznať na základe iného atribútu – troch hrúd zlata, ktoré drží v ľavej ruke. Zlátenie dominuje aj sponám, ktorými majú na prsiach zopnuté plášte. Na pohyblivých krídlach dvojicu sprevádzajú dvaja západní cirkevní otcovia: vpravo sv. Hieronym (učenec, spisovateľ a autor rozšíreného latinského prekladu biblie s názvom Vulgata) - v pravej ruke kniha, v ľavej palica s krížom, na hlave kardinálsky klobúk - a vľavo sv. Gregor (pápež počas 6. storočia, liturgický reformátor a zakladateľ kláštorov) - pontifikálna berla s dvojitým krížom v pravej ruke, v ľavej kniha a na hlave pápežská tiara.
    </p></div>

   <div class="goright"><p>
        <img src="./4/svatci.jpg" alt="Popis nejaky fotky" />
   </p></div>
</div>

<div class="gomiddle">
    Triptych pri zatvorenej skrini znázorňuje ďalších cirkevných otcov - sv. Ambróza (milánsky biskup zo 4. storočia, obranca cirkvi pred bludármi a patrón obchodníkov či študentov), sv. Augustína (biskup a filozof z Numídie, autor spisu Boží štát a patrón teológov a tlačiarov), sv. Krištofa s Ježiškom na pleci (podľa legendy preniesol budúceho spasiteľa cez rieku a na jeho pokyn zapichol do zeme na brehu svoju palicu, z ktorej na ďalší deň vyrástla palma - tento zázrak obrátil množstvo ľudí na kresťanskú vieru, ale tamojší vládca, zrejme cisár Décius, ho dal za trest sťať) a sv. Sebastiana (mučedník, ktorý bol počas vlády cisára Diokleciána kapitánom pretoriánskych gárd, ale keď vysvitlo, že je kresťan, pokúsili sa ho vojaci zabiť šípmi, čo sa im nepodarilo). Sv. Sebastian bol častou inšpiráciou v oblasti maliarstva, grafiky aj sochy. Atribúty jeho prvého mučenia (z ktorého sa však zotavil) – šípy – boli aj známym symbolom moru a Sebastianovo vyliečenie sa zo zásahov šípov vzbudzovalo nádej veriacich, že jeho príhovor ich môže ochrániť pred či priamo vyliečiť aj z tejto obávanej choroby. Práve preto patril k najpopulárnejším svätým vrcholného stredoveku.
</div>

